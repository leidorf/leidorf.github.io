---
slug: o-buyuk-gun-geldiginde
title: O Büyük Gün Geldiğinde
author: Mustafa Özenç
category: poem
---

o büyük gün geldiğinde  
ben kim bilir kaç yıldan beri  
ebedi yatağımda toprağın derinliklerinde  
sonsuz bir uykuda uyuyor olacağım  
fakat alınca ne zamandır beklediğim haberi  
uyanıp, sesimi kimse duymadan  
o büyük zaferin tarifsiz coşkusuyla  
kara toprağın altından, ben de haykıracağım.  

adımın yazıldığı taş yıkılsa da  
kalmamış olsa da şu dünyada mezarım  
hatırlayıp tek canlı gelmese başucuma  
o müjdeyi ben doğadan alacağım  
nasırlı ellerce yaratılan o görkemli bayrama  
hiç kimse fark etmeden ben de katılacağım.
